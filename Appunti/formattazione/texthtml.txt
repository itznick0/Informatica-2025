<div id="allinea">
<p>Hérnan Cortés</p>
<p>L’incontro tra Cortés e Montezuma</p>
<p>L’hidalgo spagnolo Hérnan Cortés (1485-1547), protagonista della conquista dell’impero azteco, scrisse negli anni 1519-1526 all’imperatore Carlo V di Spagna cinque Cartas de relación per informarlo dei progressi nella conquista del Messico. Proponiamo qui un brano tratto dalla seconda di queste relazioni. Passato questo ponte venne ad accoglierci quel signore, Muteczuma, con circa duecento signori, tutti scalzi e vestiti di un’altra livrea a modo d’abito, anch’essa molto ricca secondo i loro costumi, e più di quella d’altri; e venivano in due file, molto addossati ai margini della strada, che è molto bella, larga e diritta, tutta uguale dal principio alla fine, con bellissime e grandi case da ambedue le parti, sia abitazioni sia moschee. Il detto Muteczuma camminava in mezzo alla strada, avendo a destra e sinistra due signori, uno dei quali era quello che era venuto a parlarmi, come ho detto, in una portantina, e l’altro era fratello del detto Muteczuma, signore di quella città di Iztapalapa da cui ero partito quella mattina; tutti e tre vestiti allo stesso modo, eccetto che Muteczuma era calzato e gli altri due scalzi; ognuno lo teneva per un braccio. Arrivati vicino, io scesi di cavallo e andai solo per abbracciarlo, ma i due signori che erano con lui mi trattennero con le mani perché non lo toccassi; ed essi ed altri fecero la solita cerimonia di baciar la terra, e fatto questo egli ordinò a quel suo fratello che l’accompagnava di stare con me e condurmi a braccio mentre egli con l’altro mi precedeva di poco. Parlato che ebbe egli con me, vennero a parlarmi anche gli altri signori che procedevano in due file, in ordine l’uno dopo l’altro, e rientravano poi nella fila. Quando io parlai con detto Muteczuma mi tolsi una collana che portavo, di perle e diamanti di vetro, ed egli se la mise al collo; e proceduto che ebbimo alquanto per la via, venne un suo servo con due collane di gamberi, avvolte in una stoffa, fatte di gusci di chiocciole coloriti, che essi apprezzano molto; e da ogni collana pendevano otto gamberi d’oro, di molta perfezione, lunghi quasi un palmo; ed egli prese le collane al servo, me le mise al collo, e continuò la strada nel modo già descritto fino a giungere a una grandissima e bella casa che era stata preparata per noi. Ivi mi prese per mano, mi condusse in un grande salone che si apriva su un cortile in cui entrammo, e mi fece sedere su una ricca poltrona, che aveva fatto fabbricare per sé, e dicendomi di aspettarlo se ne andò; e poco dopo, essendo già stata alloggiata tutta la gente della mia compagnia, tornò con molti e vari gioielli d’oro e d’argento e di piume, e con circa cinque o seimila vestiti di cotone, molto ricchi e variamente tessuti e ricamati. E dopo avermeli dati, si sedette su un’altra poltrona che era stata portata vicino a quella in cui ero io, e così parlò: «Da molto tempo abbiamo notizia dai nostri antenati, attraverso le nostre scritture, che né io né quelli che abitano questa regione siamo oriundi di essa, bensì stranieri e venuti in essa da parti molto remote; e sappiamo anche che trasse qui la nostra stirpe un signore di cui tutti erano vassalli, il quale tornò alla sua stirpe, e dopo molto tempo ricomparve; tanto che i suoi discendenti si erano già sposati con donne della regione e avevano avuto molti figli e costruito paesi in cui vivevano, sicché, volendo egli portarli seco, non vollero seguirlo né riconoscerlo come signore, e pertanto se ne andò. E sempre abbiamo saputo che i discendenti di lui sarebbero venuti a dominare questa terra e a far di noi dei vassalli loro. Data dunque la parte da cui dite di venire, che è quella da cui nasce il sole, e le cose che dite di codesto gran re o signore che qui vi mandò, crediamo e abbiamo per certo essere lui il nostro naturale signore, tanto più che dite aver egli notizia di noi da molto tempo. Siate dunque sicuro che noi vi obbediremo e vi considereremo rappresentante di codesto gran signore che dite, e che in ciò non vi era errore né inganno alcuno. Potete dunque comandare a piacer vostro su tutta la terra, intendo dire quella che io ho in mia signoria, e sarà obbedito ed eseguito; e quanto noi abbiamo è a vostra disposizione ed arbitrio. Poiché vi trovate qui presso la vostra razza e a casa vostra, riposate a vostro agio dalle fatiche e guerre che avete avuto lungo il cammino; ché ben conosco quanto avete fatto da Puntunchàn in qua e so che quelli di Cempoal e di Tascaltecal vi hanno detto molto male di me; ma non dovete credere se non a ciò che vedrete coi vostri occhi, non già ai miei nemici, alcuni dei quali erano miei vassalli e si sono ribellati approfittando della vostra venuta, e ve l’hanno detto per rendersi a voi ben visti. So anche che essi vi hanno detto che io ho le case con le pareti d’oro, e che le stuoie delle mie stanze ed altre cose del mio servizio sono anche d’oro, che io ero e mi facevo passare per Dio, ed altre cose molte. Ora, le case vedete bene che sono di pietra e calce e terra, e quanto a me, – e qui si alzò le vesti e mi mostrò il suo corpo, – vedete che sono di carne e ossa come voi, e come tutti, e che sono mortale e palpabile».</p>
<p>(da H. Cortés, La conquista del Messico, a cura di C. Vian, De Agostini, Novara 1965)</p>
</div>